---
date:         2020-06-25
category:     blog
tags:         zemědělství soběstačnost zahrádkářství Michal-Polák Radka-Pokorná 
layout:       post
title:        "Metodika komunitních zahrad vám otevře dveře na úřadech"
image:        posts/sazenice-do-hliny.jpg
author:       Michal Polák
---  
Zvažujete založení komunitní zahrady? Láká vás pěstovat zeleninu, ovoce a vztahy se sousedy? Chcete vytvořit místo, kde budete rádi trávit čas? Doposud však nevíte, co je třeba při jejich zakládání? To vše a nejen to, se dozvíte na *[PirateConu o KOMUNITNÍCH ZAHRADÁCH](https://www.facebook.com/events/s/piratecon-komunitni-zahrady/583314608980424/)*. A třeba také v rozhovoru s Radkou Pokornou.

Radko, jak jste se vůbec dostala k městskému zahradničení?
Od malička jsem s maminkou pěstovala na chatě. Když se mi narodily děti, tak jsem k tomu přidala ještě pěstování na terase. A před pár lety jsem si ještě dostudovala zahradní architekturu. Původně jsem ale studovala systémovou analýzu na Vysoké škole ekonomické.

Jak jste se dala dohromady s Kokozou?
Pár let zpátky jsem se účastnila několika kurzů - balkonového pěstování a výroby vermikompostéru. S mojí rostoucí terasou jsem se pustila do vlastních kurzů balkonového pěstování a naše spolupráce s Kokozou tak přirozeně vyplynula. Nejdříve jsem měla pod palcem jen workshopy, ale nakonec to dopadlo tak, že kolegyně, co mě přivedly, jsou na mateřské a já řídím celou Kokozu.

**Jak došlo k tomu, že vás Praha oslovila na sepsání metodiky?**
Naším cílem už od začátku bylo umožnit lidem ve městě co nejjednodušeji pěstovat a kompostovat, zakládat v jednotlivých městských částech komunitní zahrady. A tak bylo hlavní město jedním z nejdůležitějších partnerů, se kterým jsme se opakovaně potkávali. Před rokem jsme napsali knížku Pěstování ve městě a metodika byla pak logickým pokračováním. Vznikla jako jedno z opatření v rámci strategie adaptace na změnu klimatu. Cesta k jejímu vzniku byla dlouhá a začala už někdy před lety. Před osmi lety jsme zakládali první zahrady a do knížky i metodiky jsme se snažili předat naše zkušenosti a zkušenosti dalších komunitních zahrad. Metodika by měla sloužit především úředníkům městských částí k tomu, aby se jim snadněji nové zahrady zakládaly.

**Radko vy jste zároveň autorka knihy Pěstujeme ve Městě, co se v ní čtenáři dozví nad rámec metodiky, kterou jste sepsala pro Prahu?**
Kniha je určena veřejnosti a jsou v ní také konkrétnější rady jako třeba, jak osázet záhon. V době jejího vydání jsme ještě vůbec netušili, že budeme osloveni, abychom metodiku napsali. Na Kokozu se obrací lidé z celé republiky a my nemůžeme poradit všem do detailu. V knize je shrnuto osm let setkávání s lidi z komunitních zahrad. Snažíme se naše zkušenosti předávat a kniha je symbol, možnost zvýšit dopad našich aktivit. Navíc její koupí lidé přispějí i k tomu, aby se povědomí o městském pěstování šířilo dál.

V metodice jsou spíše věci, které lidem pomohou s argumentací na úřadech. Používáme metodu Human centre design (pozn. Red design zaměřený na člověka), naše zkušenosti jsme ověřovali i na workshopech s koordinátory zahrad a úředníky. Cílem metodiky je díky zkušenostem najít vodítko, jak na městských částech komunitní zahrady zakládat. Aby úředníci lépe věděli, co jim zahrady přinesou a jak si jejich zakládání ulehčit. Před pár lety bylo jen relativně málo úředníků, kteří se v této problematice orientovali.

**Radko, poprosil bych vás, abyste lidi, kteří třeba ještě nejsou rozhodnutí, že na Piratencon dorazí, navnadila informací, co všechno mohou ve vašem příspěvku očekávat?**
Stručně projdu všechny zkušenosti a případná úskalí a budu ráda, když se návštěvníci budou co nejvíce ptát. Nepůjde o odbornou debatu, ale o předání hlavně praktických zkušeností, to ostatní se dočtou v knížce nebo v metodice. Pokud se sejde skupina, která už o tématu něco ví, půjdeme víc do hloubky.  

*[Facebook událost](https://www.facebook.com/events/s/piratecon-komunitni-zahrady/583314608980424/)*
